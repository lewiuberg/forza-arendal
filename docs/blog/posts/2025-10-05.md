---
date:
  created: 2025-10-05
  updated: 2025-10-06
authors:
  - mads
draft: false
# pin: false
links:
  #   - index.md
  #   - blog/index.md
  #   - Homepage: index.md
  #   - Blog index: blog/index.md
  # - External links:
  #     - Arendal Fotball: https://www.arendalfotball.no
---

# Arendal svikter i nøkkelkamper

Arendal er for dårlige når det gjelder. Det ser vi gang på gang. I nøkkelkamper mot de fire lagene foran på tabellen står man med null seire, fire uavgjorte og to tap i årets sesong. Man kan for øvrig nevne at man også tapte mot Lysekloster, som ligger på sjetteplass. Hvis man tar med resultatene fra fjorårets kamper mot topp fem-lag, er det heller ikke særlig lystig lesing. Mot lagene Hødd, Jerv, Eik Tønsberg, Brattvåg og Lysekloster endte man med én seier, to uavgjorte og sju tap. Over to sesonger står man altså med én seier, seks uavgjorte og ti tap mot topp fem-lag. De tre resterende kampene for årets sesong er også mot topp fem-lag, hvor Sandnes Ulf er ubeseiret på hjemmebane og Jerv har alt å spille for.

## Toppnivå og manglende konsistens

Arendal har unektelig et skyhøyt toppnivå. Det ser man blant annet i cupkampene mot Jerv og Egersund, og i slakten av Fløy, Sandviken og Brann 2. Samt i hjemmekampen mot Sandnes Ulf. Problemet er den fullstendige mangelen på konsistens. Jeg har tidligere etterspurt lagets evne til å etablere en seiersrekke. 2. juli skrev jeg at laget under Vegard Hansen kun har skapt en sammenhengende rekke av seire to ganger. Deretter vant laget fire kamper på rad – ny rekord under Vegard. Etter de fire kampene meldte man seg for alvor på i opprykkskampen. Deretter snublet man mot Brann 2 den 24. august. Da var man fort tilbake i samme spor, hvor man ikke vant flere kamper på rad. Snarere tvert imot. Til tross for at man for alvor var med i toppen, ble det kun to seire på de seks neste seriekampene, hvorav fem av lagene lå i det nedre sjiktet av tabellen.

## Hjemme- og bortestatistikk

Som sagt, Arendal har et høyt toppnivå. Man har scoret 52 mål på 23 kamper – tredje høyest i avdelingen – og kun tapt fire kamper, som er nest best i avdelingen. Man kan ta med seg at man (så langt) er ubeseiret på hjemmebane. Samtidig er det rett og slett ikke godt nok å ikke vinne mot Vard og Eik hjemme på Norac.

Bortebanestatistikken til Arendal er nokså dyster lesning. Kun to seire på tolv kamper og bare femten scorede mål. En nedgang i seire fra i fjor, da man hadde fire, men en liten oppgang i poeng – tolv poeng i år og fjorten i fjor. For øvrig var man det ellevte dårligste bortelaget i avdelingen i fjor. Kun lagene som rykket ned var dårligere.

## Veien videre

Det blir en ny sesong i 2. divisjon. Styret i AF sier de ønsker å forlenge med Vegard Hansen. Laget har unektelig blitt bedre i år enn i fjor, og flere av nøkkelspillerne har kontrakt ut neste år. Vi får gjøre som vi alltid gjør: håpe at neste sesong blir bedre. Men faktapunktene over må forbedres. Hvis ikke kan man bare glemme alt som heter opprykk og heller anerkjenne at vi er et middels 2. divisjonslag.
