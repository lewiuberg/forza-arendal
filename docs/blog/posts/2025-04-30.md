---
date:
  created: 2025-04-30
  # updated: 2025-04-16
authors:
  - mads
draft: false
# pin: false
# links:
#   - index.md
#   - blog/index.md
#   - Homepage: index.md
#   - Blog index: blog/index.md
#   - External links:
#       - Material documentation: https://squidfunk.github.io/mkdocs-material
---

# En rolig start

Etter flere år uten en offisiell nettside har det datakyndige Forza-medlemmet [Lewi Uberg](https://uberg.me) tatt seg friheten til å lage en plattform som forhåpentligvis kan være med på å spre vår religion – nemlig Arendal Fotball.

Når jeg nå har fått muligheten til å gjøre to ting jeg elsker – å prate om Arendal Fotball og sette meg selv i fokus – er jeg ikke vanskelig å be. I tillegg, ved å krydre denne uslåelige kombinasjonen med det man mildt sagt kan kalle patriotiske supporterbriller, kan det ikke bli annet enn oppskriften på suksess.

Det kan ikke presiseres kraftig nok at mine synspunkter **ikke** nødvendigvis representerer allmenne synspunkter innad i Forza. Målet for bloggen er altså å være en plattform hvor jeg kan lufte mine tanker rundt Arendal Fotball, supporterkultur og helt sikkert øvrig graps "along the way".

---

## Introduksjon

Så, en kjapp introduksjon av meg:

Mitt navn er **Mads Bech-Willumstad**. De siste 14 årene har jeg vært fast inventar på Bjønnes/Norac stadion, samt en håndfull bortekamper hver sesong. Høsten 2014 var jeg med på å grunnlegge Forza Arendal sammen med en gjeng overivrige Arendal-supportere.

I årevis har jeg hatt en drøm om å skape tribunekultur i denne fantastiske byen vi kaller Arendal. Dette er ikke en drøm jeg har gitt fullstendig opp, men veien til et aktivt supportermiljø har nok vært lengre og mer humpete enn hva jeg hadde sett for meg. Men la oss ikke foregripe oss – dette kommer GARANTERT til å bli et innlegg etter hvert.

Jeg skal være den første til å innrømme at jeg ikke har filla peiling på moderne fotballtaktikk (gi meg 4-4-2!), men jeg forbeholder meg retten til å klage når ting går dårlig, på lik linje med å skryte hemningsløst når ting går bra!

---

Til alle dere fem som kommer til å lese denne bloggen: Jeg gleder meg, og takk for at dere leser!

**Heia Arendal!**
