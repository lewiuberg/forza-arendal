---
date:
  created: 2025-08-11
  # updated: 2025-06-06
authors:
  - mads
draft: false
# pin: false
links:
  #   - index.md
  #   - blog/index.md
  #   - Homepage: index.md
  #   - Blog index: blog/index.md
  # - External links:
  #     - Arendal Fotball: https://www.arendalfotball.no
---

# Etter runde 14 (Reisebrev fra Tønsberg)

## Høstsesongen er i gang

Endelig er høstsesongen i gang, og jeg skal ærlig innrømme at forventningene mine ikke har vært enorme. Jeg håper naturligvis at Arendal skal prestere godt og kjempe i toppen av tabellen, men etter en relativt svak vårsesong mener jeg fortsatt at det skal mye til for at vi skal kjempe om opprykk.

## Bortetur til Tønsberg

Høstens første kamp fører oss til Norges eldste by, Tønsberg, en relativt kort bortetur. Å reise på bortekamp er noe jeg absolutt vil anbefale alle å prøve. Å låse seg fast i en bil eller buss i potensielt timesvis med folk du ikke nødvendigvis kjenner så godt, skaper noen helt fantastiske øyeblikk. Det er alltid god stemning på vei til kampen og potensielt veldig god stemning på vei hjem også. Prat om stort og smått, allsang, hygge, utallige tissepauser og minner for livet.

Til denne turen ble det ikke organisert buss, men vi fikk fylt opp noen personbiler og satte kursen mot Jahn Teigens fødested som evige optimister. Jeg plasserte meg godt i bilen med to barn og to andre voksne. Den yngste fikk utlevert en iPad og en pose popcorn, mens barn nummer to var entusiastisk og engasjert med i fotballpraten – men ramlet fort av da samtalen gled over i høstens stortingsvalg. Han våknet heldigvis raskt igjen da vi dro praten tilbake til viktige ting som Arendal Fotball.

## Kampen

Omtrent nøyaktig da barna begynte å bli smått utålmodige, ankom vi Tønsberg Gressbane, hvor vi møtte resten av de tilreisende supporterne, anslagsvis **15–20 personer**.

Det ble fyrt av litt røyk og bluss ved innmarsj, og en småstresset person fikk lukket døren inn til VIP-området, som tok imot majoriteten av røyken.

### 1. omgang

Arendal startet definitivt best og var farlig frempå tidlig. Tønsberg hadde svært lite å komme med, og de halvsjansene de klarte å skape, ryddet Opsahl og Antony greit unna.

Arendal gikk helt fortjent til pause med **1–0-ledelse**. Undertegnede var skrubbsulten og gikk i kiosken for å få tak i en pølse – helst i brød og ikke vaffel. Til tross for mange ansatte i de fire lukene, gikk det så hinsides tregt, og da det endelig var min tur, var de faen meg tomme for pølser! Det kan neppe ha vært mer enn 300 personer på stadion! Jaja – to vafler og en cola. Kjør!

### 2. omgang

Arendal fortsetter dominansen og scorer greit både **2 og 3**. Tønsbergs første store sjanse kommer godt inne på overtiden, og jeg rekker å få et snev av nervøsitet da de er relativt nær ved å sette 3–2. I realiteten var Tønsberg aldri i nærheten, og vi kan feire:

- Årets andre borteseier
- Årets første seiersrekke
- Den første borteseieren undertegnede har overvært på to år

Med andre ord – god grunn til å være fornøyd!

## Cupen

Arendal er i god flyt om dagen og har scoret **ni mål** på de siste to kampene. Hva er vel da bedre enn å møte lillebror Jerv til første runde i cupen?

Men – det er et stort men. Denne kampen kommer med en vond bismak. En av de stolteste tradisjonene i norsk fotball er cupfinalen i desember, selve symbolet på en fullført sesong, avsluttet med et av årets høydepunkter for oss som er glad i norsk fotball. Endringen av cupoppsettet havnet langt på vei i skyggen av VAR-debatten under årets fotballting.

### Cupendringen

Hvis du ikke har fått med deg endringen: De fire første rundene i cupen skal nå spilles på høsten, mens de avsluttende rundene spilles i mai. Helt hypotetisk, hvis Arendal skulle ta seg langt i cupen, kan man få et scenario hvor store deler av laget som spilte i forrige runde er byttet ut. Man kan også ha lag som har rykket opp eller ned i mellomtiden.

Ikke bare er det helt hinsides enhver fornuft å ha en turnering fordelt over to sesonger – nå må man også konkurrere med avslutningen i engelsk og øvrig internasjonal fotball. Når man i tillegg ser på årets Eliteserie, hvor det tok **19 runder** før lagene hadde spilt like mange kamper, for å spre ut kampbelastningen for lag som konkurrerer i Europa, kan man virkelig undre seg over hvorfor man legger fire ekstra kamper fra april til mai.

Veldig mange supportere føler at cupendringen har skjedd på en udemokratisk måte, og at hadde ikke saken havnet i skyggen av VAR, ville den aldri fått gjennomslag.

Med det sagt – jeg håper naturligvis at alle som er glad i Arendal og lokalfotballen tar turen til **Norac onsdag klokka 18:00** for å heie fram Agders stolthet!
