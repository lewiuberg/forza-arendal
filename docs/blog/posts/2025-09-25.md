---
date:
  created: 2025-09-15
  # updated: 2025-08-31
authors:
  - mads
draft: false
# pin: false
description: ""
categories:
tags:
links:
  #   - index.md
  #   - blog/index.md
  #   - Homepage: index.md
  #   - Blog index: blog/index.md
  # - External links:
  #     - Arendal Fotball: https://www.arendalfotball.no
---

27. september er det 15 år siden Arendal Fotball ble grunnlagt. En idé som skulle få toppfotball til den største byen i Norge uten et fotballag på et av de øverste nivåene. Det har vært mange spillere innom (196 i tallet), noen mer innflytelsesrike enn andre, noen enorme talenter, noen store navn og noen få som virkelig har etterlatt seg et navn. Med god hjelp fra Youcef Johansen og Karl Gunnar Ellefsen har vi prøvd å sette sammen det vi ser på som den beste 11-eren gjennom tidene for Arendal Fotball.

Kriteriene er nokså enkle:

Ingen lånespillere. Det utelukker for eksempel Andreas Van der Spa, som ble årets spiller i 2021.

Minst én full sesong.

Keeper: Vi har vært ganske bortskjemte på keeperplass: Jonas Brauti, Anders Hegård Larsen og Andreas Smedplass har alle vært matchvinnere i bakre rekker. Men ingen har vært bedre enn svenske Leopold Wahlstedt. Leopold rakk å få 41 kamper for Arendal før han gikk gratis til Odd. Etter å ha erobret førstekeeperplassen kjapt i Odd, ble han kalt inn til det svenske landslaget og ble solgt videre til Blackburn etter to sesonger. Odd skal også angivelig ha avvist et bud på rundt 10 millioner fra Bodø/Glimt. Nå om dagen oppholder han seg i Aarhus GF, hvor han har kontrakt til 2029.

Venstre back: Det er liten tvil om hvem som skal inn på venstre back. Christopher Cheng fikk (dessverre) kun én sesong i Arendal før han ble hentet til Sandefjord gratis. Cheng har helt utrolig gode defensive attributter, men også i det offensive er han et angrep i seg selv. Ikke bare var han en utrolig dyktig spiller, men han var også en fantastisk fin person som var svært godt likt blant supportere. Cheng presterer for tiden utrolig godt i Eliteserien og har i løpet av sesongen satt seg på blokka til flere utenlandske klubber. Han er nok også høyaktuell for årets lag!

Høyre back: Den eneste spilleren som fremdeles er i troppen. Eivind Helgesen ble kåret til årets spiller av Forza i fjor, og vi er strålende fornøyde med å ha ham med ut (i hvert fall) 2026! En utrolig god spiller, både offensivt og defensivt. Har dessverre vært litt skadeutsatt i årets sesong, men er blant banens beste hver kamp han spiller.

Midtstoppere:

(Super) Sune Kilerich er naturligvis selvskreven i dette laget. Den to meter høye dansken, som spilte 129 kamper for Arendal over sju sesonger, er intet mindre enn en vaskekte legende. En utrolig ydmyk og omgjengelig spiller, som alltid tok seg tid til å prate med supportere. Huskes best for det sensasjonelle målet borte mot Start i 2017. Se målet her
https://video.qbrick.com/play2/embed/qbrick-player?accountId=1126011&mediaId=b652c3a6-4cc2-410b-b0d7-a1d48c42bc6e&configId=qbrick-player&pageStyling=adaptive&autoplay=false&repeat=false&sharing=true&volume&language=nb&pageTitle=Arendal

Fredrik Krabbe: Kanskje et relativt ukjent navn for de som ikke fulgte med på Arendal i sin spede begynnelse. Krabbe hadde rundt 30 kamper fordelt over 2013 og 2014, etter at han kom gratis fra Lyngby BK, som spiller på øverste nivå i Danmark. Han fikk blant annet æren av å være kaptein mot Jerv på 16. mai-kampen i 2014.

Sentral midtbane:

Mannen med flest kamper for Arendal skal selvsagt med her. Jakob Rasmussen fikk hele 169 kamper, etter at han i utgangspunktet bare skulle bli ett år. Han scoret også 37 mål, hvorav ingen av dem var stygge! Jakob er fremdeles en del av lokalfotballbildet i Arendal, da han er trener i Grane. Se frisparkmålet her
https://www.nettavisen.no/sport/klinket-til-med-frispark-mal-her-forsvinner-ballen-forbi-ffk-keeperen/s/12-95-3423680351

Sammen med Jakob på midten har vi en annen danske: Rasmus Lynge Christensen. Kanskje den spilleren i Arendal som har hatt høyest toppnivå. Med 117 kamper og 32 mål har man ofte undret seg over hvordan Arendal klarte å beholde Rasmus, spesielt etter nedrykket fra OBOS. Har i likhet med Jakob og Sune valgt å bosette seg i Arendal.

Venstre ving: Den siste av fem dansker er ingen ringere enn Kennie Chopart. Kennie er en av to personer som gikk rett fra å spille i Arendal til å spille for en klubb som spilte kvalifisering til Champions League (den andre er George Gibson). Kennie fikk 37 kamper for Arendal og scoret 14 mål. Med enorm hurtighet og fantastiske dribleferdigheter var han en fryd å se på!

Høyre ving: Ylldren Ibrahimaj kom til Arendal fra Grane som 17-åring og ble kjapt en sentral del av laget. Han fikk 129 kamper og 14 mål. Ylldren er den eneste fra Arendal som noen gang har blitt cupmester (med Viking). Han nærmer seg 150 Eliteserie-kamper og oppholder seg for øyeblikket i HamKam. Jeg tror det er trygt å si at alle Arendalsupportere drømmer om dagen Ylldren skal vende hjemover og bli en sentral del av Arendal Fotball igjen.

Spiss: Når vi først er inne på spillere som vi håper vender hjem, er Mathias Johansen en annen. Mathias er selve beviset på at man kan bli en god fotballspiller, selv om man ikke har signert en millionkontrakt når man er 16 år. Han kom til Arendal før 2021-sesongen fra Hisøy, da han var 25. Han fikk 88 kamper og scoret 38 mål før han ble med Lyn videre til OBOS. Det er vanskelig å glemme den spinnville seriefinalen mot Egersund, da Arendal måtte vinne med tre mål og Mathias hadde hattrick etter 18 minutter: Se scoringene her
https://www.arendalfotball.no/nyheter/se-scoringene-fra-seriefinalen

Den siste som skal inn på laget er en annen notorisk målsnik. Det begynner å bli lenge siden han spilte, men det hender Svein Olaf Olsbus sang runger utover Norac fremdeles. Uten å kjøre en for kraftig sammenligning, så hadde Svein Olaf på et tidspunkt bedre målsnitt enn både Messi og Ronaldo. Mannen ble lappet sammen med teip og binders før hver kamp, og ryktet var at han ikke trente fordi han var så skadeutsatt. En myteomspunnet legende altså, som scoret 2,07 mål i snitt per kamp da Arendal rykket opp til 2. divisjon i 2012.
