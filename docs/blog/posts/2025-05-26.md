---
date:
  created: 2025-05-26
  # updated: 2025-04-16
authors:
  - mads
draft: false
# pin: false
# links:
#   - index.md
#   - blog/index.md
#   - Homepage: index.md
#   - Blog index: blog/index.md
#   - External links:
#       - Material documentation: https://squidfunk.github.io/mkdocs-material
---

# Oppsummering runde 7

Nok en runde i 2. Divisjon og nok en spinnvill runde. 6 av 7 kamper har 3 mål eller mer i seg. Et snitt på 5 mål i hver kamp. Da har man samtidig en kamp som ender 0-0!
Det er småsprøtt.

Det som også er småsprøtt, er hvor utrolig jevn denne avdelingen er:

- Fra første plass til sjuende plass skiller det 1 poeng.
- Det skiller 6 poeng fra direkte opprykk til direkte nedrykk.
- Til sammenligning har lederen av Postnord avdeling 2 6 poeng mer enn lederen i vår avdeling.

Ingen har rykket fra, ingen har imponert voldsomt. Kanskje utenom Sotra, men det er nok mer en overraskelse enn noe annet.

Sandnes Ulf, som var spådd å valse gjennom avdelingen, klarer kun uavgjort hjemme mot et svakt Lysekloster.
Jerv scorer nok en gang laaangt inne i overtiden og påfører Notodden årets første tap. Dette gjør at Jerv har hentet 3 poeng dypt inne i overtiden på 2 kamper.
Det gjør også at Arendal er det eneste laget som er ubeseiret i årets Postnord. Uten sammenligning, er det kun Arendal, Lillestrøm og Ålesund som er ubeseiret i norsk toppfotball.

## En forløsende seier?

Finnes det et mer brukt sitat i norsk fotball enn "En forløsende seier"? Samma kan det være, for jeg håper virkelig at det er nettopp det!

Som alltid var jeg smånervøs før kampen. Det rekruttlaget til Brann er kruttsterkt og skal absolutt ikke kimses av. De kommer til å skape trøbbel mot samtlige lag.

Det var derfor helt utrolig deilig at Martin Ramsland scorer det som må være, frem til da, tidenes raskeste mål på Bjønnes. En skikkelig målsnik-scoring og nøyaktig hva jeg har etterlyst etter de første kampene.

Andreas Østerud scoret 2-0 kort tid etter. Når Brann 2 scorte en perle ble jeg smånervøs, men Andreas Østerud og Julius Myrbakk vet hva som skal til for å roe nervene mine og drepte kampen ganske raskt. Arendal leder 4-1 etter 26 min.

Martin Ramsland var ikke fornøyd med sin rekord på 24 sekunder for første mål og valgte å starte andre omgang med å score etter 17 sekunder. Jeg var såpass sjokket og i vanntro at jeg glemte å juble et par sekunder.

Rasmus Løvseth setter elegant 6-1 og det blir også sluttresultatet. Arendal scorer nesten like mange mål i denne kampen, som de har gjort i de foregående 6. Det kunne fort ha blitt flere også. Bergensene ble valset over og som Arendal Fotball så pent sier det: "De ble sendt hjem som slakt".

Vi fikk også en del hyggelige gjensyn med flere som kommer tilbake fra skader, noe som gjør programmet frem mot sommeren relativt overkommelig.

## Publikum og stemning på stadion

Man kan godt være negativ til hvor mange som møtte opp på stadion. Oppgitt antall er 350 tilskuere. Det hadde vært en sann glede hvis det var mye mer folk enn det.

Samtidig syntes jeg vi skal hylle de 350 som faktisk gidder å reise på kamp for å se nivå 3 av Norsk fotball. Først og fremst var det meldt en helsikes regnvær. For det andre var det avslutende runde i Engelsk Fotball. Vi vet jo (dessverre) at Engelsk fotball står forferdelig sterkt her i byen.

Etterhvert som Arendal, forhåpentligvis, etablerer seg som en opprykkskandidat, så tror jeg det vil bli ganske mye folk på kampene!

Jeg syntes forøvrig at Forza leverer knallsterkt denne kampen og det er utrolig hyggelig å se opptil flere nye ansikter på feltet!
