---
date:
  created: 2025-08-18
  # updated: 2025-08-18
authors:
  - mads
draft: false
# pin: false
links:
  #   - index.md
  #   - blog/index.md
  #   - Homepage: index.md
  #   - Blog index: blog/index.md
  # - External links:
  #     - Arendal Fotball: https://www.arendalfotball.no
---

# Etter runde 16: Seiersrekke og optimisme på Norac

## Endelig en seiersrekke!

For første gang under Vegard Hansen vinner vi 4 kamper på rad (inkludert cup). Dette bygger på sesongens første seiersrekke. Men det er ikke bare en seiersrekke, det er 3 kamper på rad i serien hvor man fullstendig overkjører motstanderen. Jeg syntes også man tidvis var mye bedre enn Jerv, selv om resultatet ikke nødvendigvis skriker overkjøring. Selv om det fremdeles er veldig langt opp til lagene over oss, gir det i hvert fall grunn til optimisme.

Det er vittig hvor fort det snur i fotball. Etter 1-0-tapet mot Pors lå vi 3 poeng over direkte nedrykk og jeg var svært negativ til resten av sesongen. 4 kamper senere kan man begynne å drømme om at høsten kan bli spennende! Jeg tror i hvert fall ikke vi rykker ned!

## Kampen mot Notodden

Kampen i seg selv gikk relativt greit for seg. Selv om jeg på forhånd hadde forventet overkjøring fra Arendal, var jeg som vanlig nervøs like før kampstart. **Østerud** vet hva som skal til for å roe meg ned og bruker kun 4 minutter på å få pulsen min til hvilepuls. Samme mann scorer 2-0 rundt 20 minutter senere.

Notodden har absolutt ingenting å stille opp med i første omgang, og de er egentlig veldig heldige at man går til pause med kun 2-0.

Arendal starter 2. omgang helt likt som man avsluttet første, og 3-0-scoringen er av den lekre sorten. En 40 meters tversoverpassning fra Østerud til **Victorio** som gjør som roadrunner og sier "BEEP BEEP" rett mot mål. En vakker kontring!

Når Notodden scorer 3-1 og like etterpå setter **Smedplass** på prøve, begynner pulsen min å øke igjen. De er farlig fremme et par ganger, som kunne gjort det skummelt. Men til syvende og sist synes jeg Arendal rydder greit unna.

## Kollektivt spill som imponerer

Jeg synes det kollektive presset fungerer utrolig bra om dagen. Man skaper utrolig mange brudd langt oppe i banen, og når først motstandere kommer seg gjennom, er de offensive spillerne gode til å jobbe hjem.

**Anthony** var for eksempel oppe på venstre ving og vant ballen i første omgang, og **Ramsland** var nede som høyreback og vant ballen i 2. omgang. Man må også trekke frem **Suggelia** som også spilte en fantastisk kamp og dominerte midtbanen fullstendig. Det sier litt når en lokal jury kårer ham til banens beste, når Østerud hadde 2 mål og 1 assist.

## Toppkampen og veien videre

Kampen mellom Sandnes Ulf og Sotra endte overraskende nok 0-0. Dette gir 2 tapte poeng til begge, så per nå er det henholdsvis 8 og 9 poeng opp til 1. og 2. plass. Når man tenker over at vi skal møte begge lagene, kan man jo håpe.

Med det sagt synes jeg begge to virker utrolig gode, og det er på ingen som helst måte bare å reise til Sotra eller Sandnes og innkassere 3 poeng. At Sotra reiser til Sandnes og spiller 0-0 er på mange måter et bevis på hvor godt det laget er. Sandnes har nesten 10 ganger så høyt budsjett som det Sotra har!

Arendal reiser til Sotra 7. september, og for de som ønsker å støtte laget i denne **EKSTREMT** viktige kampen, kan man få fly tur-retur for 1800 kroner. Håper en del tar turen og støtter laget!
