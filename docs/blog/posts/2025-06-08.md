---
date:
  created: 2025-06-08
  # updated: 2025-06-06
authors:
  - mads
draft: false
# pin: false
links:
  #   - index.md
  #   - blog/index.md
  #   - Homepage: index.md
  #   - Blog index: blog/index.md
  # - External links:
  #     - Arendal Fotball: https://www.arendalfotball.no
---

# Oppsummering runde 9 (Brattvåg H)

Følgende var innledning på forrige ukes oppsummering:
_"Hva skal man si? Finnes det et tryggere spill enn Arendal uavgjort"_
Jeg velger likegodt å bruke samme innledning denne uken også.

Jeg sitter egentlig igjen med mange av de samme tankene som forrige uke, og for øvrig store deler av sesongen, at det er skuffende at man ikke klarer å vippe kampen i sin favør. Samtidig viser det stor vilje og pågangsmot fra spillerne som kommer tilbake fra 1-3. Med det sagt, synes jeg nok at de to første målene Brattvåg scorer er litt for enkle.

Men med tanke på hvor utrolig nærme de var å score et par ganger, var det kanskje fortjent. Spesielt en sjanse like etter pausen – vi er griseheldige som ikke havnet under 4-1 i dag.

Nok en gang viser Vegard Hansen hvorfor han er trener, mens jeg står og gauker på tribunen. Jeg meldte før kampen at Arendal burde vinne ganske greit, mens VH var litt mer nykter i sin vurdering. Man kan se [før-runden intervjuet](https://forza-arendal.no/blog/2025/06/05/før-runde-9-brattvåg-h--eksklusivt-intervju/#intervju-med-vegard-hansen), hvor han forventer et spillende lag med god ballkontroll. Og det fikk vi virkelig – til tider ble jeg utrolig imponert over banespillet deres. De spilte faktisk svært underholdende fotball! Hadde de vært like gode til å forsvare seg som de var til å trille ball, tror jeg de hadde vært ganske sikkert i toppen av avdelingen.

Ideen om å dedikere kamper til breddeklubbene synes jeg er et kjempebra initiativ for å få folk på stadion. At en hel delegasjon med forskjellige Øyestad-lag velger å komme opp på Forza-feltet, legger også grunnlaget for en god stemning gjennom kampen. Det er veldig bra at flere årvåkne tribunevandrere griper sjansen og deler ut flagg for å optimalisere stadionopplevelsen for de unge lovende. Kanskje det tenner en gnist som tribunekulturen kan høste fruktene av på sikt.

Til sist vil jeg gjerne dedikere et par ord til Aleksander Opsahl. FOR EN SPILLER! Midtstopper, back, ving, spiss – hva kan ikke den gutten spille? Ikke bare blir han flyttet rundt underveis i kampen på grunn av skader, men jeg synes også han gjør en utrolig god jobb. Hadde det ikke vært for Østerud som scoret to mål, mener jeg Opsahl hadde vært en soleklar kandidat til BB.

## Øvrige kamper

Vard Haugesund fortsetter å vise særdeles god form og klarer å karre til seg et uavgjort resultat mot Sandnes Ulf. Sandnes Ulf trodde nok de hadde sikret alle tre poengene da de scoret 2-1 på overtid (90+3), men Vard kjempet videre og utlignet på 90+6. Vard hadde også to gigantiske sjanser til å score før Sandnes Ulf satte sitt 2-1 mål.

I kampen mellom Sotra og Jerv, klarer det trenerløse laget fra Grimstad å slippe inn mål etter 2 minutter. Målscorer? Jo, Grimstadgutt Lars Kilen. Hvem er den første som er borte for å feire? "Arendalsgutt" Koko!
Sotra fosser videre i motsetning til Jerv, som er nærmere nedrykk enn opprykk. Huff, så synd!
