---
date:
  created: 2025-10-28
  # updated: 2025-10-06
authors:
  - mads
draft: false
# pin: false
links:
  #   - index.md
  #   - blog/index.md
  #   - Homepage: index.md
  #   - Blog index: blog/index.md
  # - External links:
  #     - Arendal Fotball: https://www.arendalfotball.no
---

# Takk for i år!

## Kontraster og derbydominans

En sesong preget av kontraster, knuste forhåpninger, gode minner, skuffelse, uforglemmelige øyeblikk og en del frustrasjon ble til slutt avsluttet med en solid høydare da Jerv ble filleristet både av og på banen. I en sesong hvor det har vært en del stang ut, er det i hvert fall deilig å vite at man har vært best i tre av tre kamper mot Jerv.

## Optimismen i vinter

Det var vanskelig å være annet enn optimistisk i vinter. Vegard Hansen var ute og sa at han aldri har vært mer positiv inn mot en sesong, og Roy Ludvigsen spådde Arendal på førsteplass.

## Den merkelige starten

Sesongen begynte på mange måter veldig rart. Man gikk de første ni kampene uten tap, men med sju uavgjort. Man slet veldig med å få etablert en seiersrekke, og etter 1–0-tapet borte mot Pors var det flere som begynte å miste troen på sesongen allerede.

## Høstløftet

Men det skulle vise seg at det ikke bare var Arendal som slet med å sanke trepoengere. For selv om man kun hadde vunnet tre av tretten kamper før sommerferien, skulle det bare noen kamper ut i august før man begynte å øyne håp likevel. Man vinner tre av de fire første kampene på høstsesongen, samt at man slår Jerv ut av cupen og er veldig nær å slå Eliteserie-utfordrer Egersund også. Det var vanskelig å ikke være optimist etter starten på høsten. Laget virket utrolig skarpt, og blant annet Østerud var i fyr og flamme.

## Kollapsen mot Sotra

I begynnelsen av september reiste man til Sotra med et strålende scenario. Med seier var man for alvor med i opprykkskampen og hadde egentlig alt i egne hender. Som så mange ganger før klarer man ikke å prestere i en virkelig avgjørende kamp, og man er aldri i nærheten av å utfordre Sotra på bortebane. Da er man åtte poeng bak, og plutselig ser alt bekmørkt ut igjen. For selv om man får gavepakke på gavepakke fra lagene foran som avgir poeng, klarer man ikke å slå bunnlagene Vard og Træff.

## Jubileumskampen og tomme tribuner

15-årsjubileumskampen blir en høydare på banen med 9–0-seier over Fløy. Men på tribunen er det ingen høydare. Publikum har gitt fullstendig opp og er nok mildt sagt lei av de ujevne og skuffende resultatene. Noe som nok en gang vises da man kampen etter taper 2–0 mot Brattvåg, til tross for at man har fått en livlinje med resultater i favør Arendal.

## Den flate avslutningen

Man spiller de tre siste kampene uten noe å spille for, dessverre for oss som har gledet oss til den elleville avslutningen med Sandnes Ulf borte nest siste og Jerv hjemme i siste. I stedet for utsolgt Norac i siste runde ble det offisielle tallet rundt 1200 tilskuere og kun noen få titalls på bortefeltet. For oss som er glad i tribuneliv var dette et skuffende oppmøte, spesielt ettersom Jerv teknisk sett hadde noe å spille for.

## Blytunge øyeblikk

Sesongen bød på noen blytunge stunder, som da vi tapte 1–0 i et helvetes regnvær borte mot tabelljumbo Pors. Eller 3–1-tapet borte mot Sotra. Og vi glemmer neppe kaptein Hulqvist som signerte for Jerv midt i sesongen med det første.

## Lyspunktene

Selv om sesongen under ett har vært skuffende, har den også bydd på noen fenomenale øyeblikk. 16. mai-kampen mot Jerv med utsolgt bortefelt som for alvor var med og lagde liv, og Aleksander Opsahls feiring etter 1–0, da han mer eller mindre klatret opp på tribunen. Kampen man snudde fra 1–3 til 3–3 hjemme mot Brattvåg. Eller så er enhver bortekamp et massivt høydepunkt hver sesong, og full buss til både Fløy og Pors ga noen fantastiske minner, selv om resultatene ikke var med oss.

## Årets spiller

Tradisjonen tro hadde Forza også i år en intern avstemning hvor årets spiller ble stemt frem. I år var det rekordjevnt, og Håkon Suggelia stakk av med prisen. Helt utrolig imponerende av en spiller som sist spilte toppfotball i 2021 og kom fra 4. divisjon.

For øvrig kom Andreas Smedplass på andreplass og Aleksander Opsahl på tredjeplass.

## Veien videre

Så, det blir dessverre nok et år i 2. divisjon på oss. Jeg tror vi alle kan være enige om at det som har blitt levert de to siste sesongene har vært skuffende og rett og slett for dårlig. Flere stiller seg undrende til at Vegard Hansen har blitt tilbudt kontraktforlengelse. Det er argumenter for og imot. Flere av nøkkelspillerne som ble hentet for å passe Vegards spillestil er på kontrakt ut neste sesong, og det vil kanskje være uklokt å få inn en ny trener som skal gjøre masse endringer. På den andre siden føler nok mange at resultatet har vært for svakt ut fra endringene og det frie spillerommet han har fått. Et vanskelig og komplekst spørsmål, men én ting er sikkert: neste år må vi være med og kjempe i toppen. Hvis ikke må prosjekt Hansen avsluttes.

## Takk

Takk til alle støttespillere av Forza, takk til alle som leser innleggene våre, takk til alle som har oss som grasrotmottaker, takk til Havnepuben og takk til klubben.

Vi gruer oss til en lang vinter, men når våren kommer er vi naturligvis klare til å støtte laget i tykt og tynt.

Det vil bli sporadiske innlegg gjennom vinteren, slik at vi kan få litt utløp for manien Arendal Fotball!

Vi sees!
