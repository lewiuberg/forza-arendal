---
date:
  created: 2025-07-25
  updated: 2025-07-27
authors:
  - mads
draft: false
# pin: false
# links:
#   - index.md
#   - blog/index.md
#   - Homepage: index.md
#   - Blog index: blog/index.md
#   - External links:
#       - Material documentation: https://squidfunk.github.io/mkdocs-material
---

# Oppsummering av vårsesongen 2025

Det har vært over 30 grader i flere dager, det er umulig å få tak i makrell på butikken, jordbær har blitt selve symbolet på velstand, og det er flere østlendinger enn Arendalitter i byen. Endelig er det sommer.

Vanligvis pleier sommerpausen å være forferdelig lang, men i år har våre "venner" i NFF gitt oss Eliteseriefotball i fellesferien, så da har i hvert fall vi norsk-fotballfanatikere noe å underholde seg med når huden har blitt urovekkende rød og det er på tide å trekke inn fra stranda.

## Før sommeren

For å begynne i en litt kronglete rekkefølge: Jeg var både utrolig klar for ferie og ganske negativ etter uka hvor vi tapte borte mot Pors og kapteinen vår signerte for Jerv i løpet av et par dager.

Det var et par ganger i løpet av dagene før siste kamp før sommeren at jeg vurderte om jeg faktisk skulle gidde å dra på kamp for første gang på rundt 14 år. Etter å ha plantet hodet godt inn i aircondition og skylt nedpå et par lykkebrus, konkluderte jeg med at selvfølgelig skulle jeg på kamp.

## Sandviken-kampen - fra helvete til himmel

Det er kort vei fra himmel til helvete, eller motsatt i dette tilfellet. Første omgang mot Sandviken viser hva som bor i laget. En revansjesugen gjeng tok umiddelbart tak og traff ekstremt godt med det høye presset.

Allerede noen minutter inn i kampen satt man med følelsen av at det bare var et spørsmål om tid før Arendal skulle score, og det gjorde vi. **4–0 til pause** og **6–1 som sluttresultat** gjorde at man kunne ta sommerferie med en grei følelse etter det som, i mine øyne, har vært en OK-minus vårsesong.

## Sesonganalyse

Som jeg har vært inne på i flere innlegg, har Arendal vært altfor dårlige til å avgjøre og vinne kamper. Selv om man bare har **to tap**, har man på motsatt side kun vunnet **fire kamper**. Samtidig mener jeg at man legger seg for lavt etter å ha tatt ledelsen, og gir motstanderen altfor mye initiativ.

Med det sagt, har Arendal vært veldig bra i banespillet fra 16 meter til 16 meter. De slipper sjeldent inn mer enn ett mål, men problemet er at de ofte bare scorer ett mål selv. Det er kun enkeltkamper som pynter voldsomt på statistikken, som mot:

- Brann 2
- Sandviken
- Vard

Her står vi med **16 mål totalt** på disse tre kampene.

## Spillertroppen og ledelse

Spiller for spiller har Arendal et lag med fantastisk stort potensial. Jeg tror majoriteten av spillerne kunne løftet ethvert 2. divisjonslag og gått rett inn i flere OBOS-lag. Det er derfor veldig synd at vi spiller så mange kamper hvor spillerne ikke får ut potensialet sitt.

Til syvende og sist er det spillerne selv som må være påskrudde til kamp, men i mine øyne må nok også Vegard Hansen ta på seg en del av ansvaret for at prestasjonene har vært under pari store deler av sesongen. Han er både lagleder og sportssjef, og når laget langt på vei er hektet av i opprykkskampen før vi er halvspilt, er det hans ansvar.

Da Vegard holdt sin første appell til oss supportere, var han krystallklar på at det ville bli nedturer. Halvannet år etter ansettelsen gleder jeg meg enormt til oppturen!

### Spillere som forlater klubben

En spiller som dessverre ikke blir sett mer i Arendalsdrakt er Jens-Erik Johansen, som har signert for Asker. Selv om han kanskje ikke spilte allverdens for Arendal, så rakk han å bli en Forza-yndling. Utrolig jordnær type som alltid ga det lille ekstra, utenfor banen, spesielt til den yngre generasjonen av Forza. Han er alltid velkommen tilbake til Arendal og ønskes all lykke videre.

Benjamin Sundo var utlånt til Arendal fra Start. Han var en god spiller, men han spilte bare 13 kamper for oss før han ble hentet hjem.

## Supporterne og Forza

På tribunen er det gledelig at vi stadig ser nye ansikter. Arendal Fotball kåret oss til **banens beste i Porsgrunn**, og det var utrolig hyggelig å se at det var en solid gjeng som møtte opp til Sandviken-kampen, selv om det kun var tre poeng til nedrykksplass.

Jeg synes Forza har levert bra så langt i år, til tross for en del dønn kjedelige kamper. Det har blitt organisert buss til alle turene vi pekte oss ut før sesongen, og det har ikke vært nevneverdige problemer med å fylle dem opp.

### Vårens høydepunkter og lavpunkter

**Høydepunkt:** Naturligvis 16. mai-kampen mot Jerv, men Fløy borte var også utrolig gøy – kanskje mest fordi det var deilig å komme i gang med sesongen.

**Lavpunkt:** Man kan egentlig velge og vrake, men både tapet mot Pors og Lysekloster gjorde utrolig vondt.

## Fremtiden

Jeg er veldig spent på høstsesongen. Etter alle soletegn vil det bli drøssevis av ubetydelige kamper, hvor det eneste man trenger å fokusere på er neste sesong. Men jeg er notorisk optimist, og troen kan ingen ta fra meg.

**Vi satser på topp 2!**
