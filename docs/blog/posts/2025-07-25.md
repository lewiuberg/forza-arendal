---
date:
  created: 2025-07-05
  # updated: 2025-04-16
authors:
  - mads
draft: false
# pin: false
# links:
#   - index.md
#   - blog/index.md
#   - Homepage: index.md
#   - Blog index: blog/index.md
#   - External links:
#       - Material documentation: https://squidfunk.github.io/mkdocs-material
---

Det har vært over 30 grader i flere dager, det er umulig å få tak i makrell på butikken, jordbær har blitt selve symbolet på velstand, og det er flere østlendinger enn Arendalitter i byen. Endelig er det sommer.

Vanligvis pleier sommerpausen å være forferdelig lang, men i år har våre "venner" i NFF gitt oss Eliteseriefotball i fellesferien, så da har i hvert fall vi norsk-fotballfanatikere noe å underholde oss med når huden har blitt urovekkende rød og det er på tide å trekke inn fra stranda.

For å begynne i en litt kronglete rekkefølge: Jeg var både utrolig klar for ferie og ganske negativ etter uka hvor vi tapte borte mot Pors og kapteinen vår signerte for Jerv i løpet av et par dager.

Det var et par ganger i løpet av dagene før siste kamp før sommeren at jeg vurderte om jeg faktisk skulle gidde å dra på kamp for første gang på rundt 14 år. Etter å ha plantet hodet godt inn i aircondition og skylt nedpå et par lykkebrus, konkluderte jeg med at selvfølgelig skulle jeg på kamp.

Det er kort vei fra himmel til helvete, eller motsatt i dette tilfellet. Første omgang mot Sandviken viser hva som bor i laget. En revansjesugen gjeng tok umiddelbart tak og traff ekstremt godt med det høye presset. Allerede noen minutter inn i kampen satt man med følelsen av at det bare var et spørsmål om tid før Arendal skulle score, og det gjorde vi. 4–0 til pause og 6–1 som sluttresultat gjorde at man kunne ta sommerferie med en grei følelse etter det som, i mine øyne, har vært en OK-minus vårsesong.

Som jeg har vært inne på i flere innlegg, har Arendal vært altfor dårlige til å avgjøre og vinne kamper. Selv om man bare har to tap, har man på motsatt side kun vunnet fire kamper. Samtidig mener jeg at man legger seg for lavt etter å ha tatt ledelsen, og gir motstanderen altfor mye initiativ.

Med det sagt, har Arendal vært veldig bra i banespillet fra 16 meter til 16 meter. De slipper sjeldent inn mer enn ett mål, men problemet er at de ofte bare scorer ett mål selv. Det er kun enkeltkamper som pynter voldsomt på statistikken, som mot Brann 2, Sandviken og Vard, hvor vi står med 16 mål totalt på disse tre kampene.

Spiller for spiller har Arendal et lag med fantastisk stort potensial. Jeg tror majoriteten av spillerne kunne hevet ethvert 2. divisjonslag og gått rett inn i flere OBOS-lag. Det er derfor veldig synd at vi spiller så mange kamper hvor spillerne ikke får ut potensialet sitt. Til syvende og sist er det spillerne selv som må være påskrudd til kamp, men i mine øyne må nok også Vegard Hansen ta på seg en del av ansvaret for at prestasjonene har vært under pari store deler av sesongen. Han er både lagleder og sportssjef, og når laget langt på vei er hektet av opprykkskampen før vi er halvspilt, er det hans ansvar. Da Vegard holdt sin første appell til oss supportere, var han klokkeklar på at det ville bli nedturer. Halvannet år etter ansettelsen gleder jeg meg voldsomt til oppturen!

På tribunen er det gledelig at vi stadig ser nye ansikter. Arendal Fotball kåret oss til banens beste i Porsgrunn, og det var utrolig hyggelig å se at det var en solid gjeng som møtte opp til Sandviken-kampen, selv om det kun var tre poeng til nedrykksplass.

Jeg synes Forza har levert bra så langt i år, til tross for en del dørgende kjedelige kamper. Det har blitt organisert buss til alle turene vi pekte oss ut før sesongen, og det har ikke vært nevneverdige problemer med å fylle dem opp.

Vårens høydepunkt var naturligvis 16. mai-kampen mot Jerv, men Fløy borte var også utrolig gøy – kanskje mest fordi det var deilig å komme i gang med sesongen.

Vårens lavpunkt kan man egentlig velge og vrake i, men både tapet mot Pors og Lysekloster gjorde utrolig vondt.

Jeg er veldig spent på høstsesongen, etter alle solemerker vil det bli drøssevis av ubetydelige kamper, hvor det eneste man trenger å fokusere på er neste sesong. Men jeg er notorisk optimist, og troen kan ingen ta fra meg. Vi satser på topp 2!
