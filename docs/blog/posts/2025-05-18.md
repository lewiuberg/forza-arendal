---
date:
  created: 2025-05-18
  # updated: 2025-04-16
authors:
  - mads
draft: false
# pin: false
# links:
#   - index.md
#   - blog/index.md
#   - Homepage: index.md
#   - Blog index: blog/index.md
#   - External links:
#       - Material documentation: https://squidfunk.github.io/mkdocs-material
---

# Aust-Agder derby på fotballens nasjonaldag

I år, som i fjor, som i 2014, ble vi tildelt en gave fra pampene i NFF: Aust-Agder derby på 16. mai.
Supporterkulturen i både Arendal og Grimstad har utviklet seg enormt siden det første oppgjøret i 2014.

Hvis jeg ikke husker helt feil, var dette kampen hvor Svaberget gjorde "comeback" etter flere år uten aktivitet.
Arendal sin daværende supportergruppe, Arendal Ultras, hadde sin desidert beste kamp med masse syngende supportere.

Arendal fikk rundjuling av Jerv, og i neste kamp var man tilbake til kun en håndfull syngende. Jerv rykket opp. Rivaliseringen var virkelig i gang.
Mens Arendal tidvis har hatt relativt laber interesse, mye på grunn av dårlige resultater, har Jerv på sin side stikk motsatt å vise til. Årevis med solide resultater i OBOS-ligaen og en kort visitt til Eliteserien har gitt vanvittig mye gratis på supportersiden.

Det var derfor utrolig befriende at vi 16. mai i fjor kunne være såpass konkurransedyktige på tribunen. Vi mobiliserte godt, og det ble en fantastisk ramme, som kjapt ble dempet av to kjappe mål imot. Arendal kjempet seg tilbake, og frem til Jerv utlignet til 3-3 var det helt ellevill stemning på tribunen. Helt euforisk stemning, og for alle oss som var der, la det grunnlaget for et håp om tilsvarende stemning i fremtiden.

![Bilde fra kampen](https://raw.githubusercontent.com/lewiuberg/forza-arendal/refs/heads/master/docs/assets/images/blog/2025/2025-05-18_1.jpg)

## Forhåpninger og forberedelser

Forhåpningene inn mot årets 16. mai har vært høye både på og utenfor banen. Vorspiel og tifo har blitt planlagt god tid i forveien, og "alle" har holdt av datoen helt siden terminlisten kom.

Dessverre synes jeg begge klubbene, supporterne og avisene kunne vært mye bedre på å skape litt blest rundt kampen. Det har vært svært begrenset med saker relatert til kampen. På en annen side er kanskje dette ikke en kamp man nødvendigvis trenger å markedsføre allverdens?

Ifølge NFF var det rett i overkant av 2200 som overværet kampen. Et antall som neppe blir slått uten en eventuell opprykkskamp for et av de større lagene.

![Forberedelser til kampen](https://raw.githubusercontent.com/lewiuberg/forza-arendal/refs/heads/master/docs/assets/images/blog/2025/2025-05-18_2.jpg)

## Kampen

Kampen i seg selv var hvert fall ikke like fartsfylt som fjorårets 3-3-kamp, men alle som så kampen kan vel være enige om at det var total Arendal-dominans. Kanskje fordi Jerv var forferdelig dårlige og spilte Arendal gode, men uansett. Spesielt i første omgang er det omtrent bare ett lag som spiller ball, og ett som henger fullstendig i tauene.

Men målene uteblir, nok en gang. Det må nevnes: For sjette gang i år scorer vi kun ett mål, og for sjette gang spiller vi uavgjort (inkludert cup). Misforstå meg rett, å ta med poeng hjem fra Levermyr er utrolig deilig, men statistikken så langt i år burde virkelig få noen varsellamper til å blinke litt svakt!

## Tribunen

På det utsolgte bortefeltet var det også total dominans!
Deilig tifo, masse pyro og fantastisk stemning! Her viser Arendalsfolket hva som er potensialet.

![Tribunefeiring](https://raw.githubusercontent.com/lewiuberg/forza-arendal/refs/heads/master/docs/assets/images/blog/2025/2025-05-18_3.jpg)

Dagens deiligste øyeblikk kommer fra Aleksander Opsahl. Nei, ikke scoringen hans, men feiringen. Når han klatrer opp den tre meter høye veggen for å feire med supporterne i et hav av bluss.
Et ikonisk øyeblikk, som neppe blir glemt med det første!

## Oppsummering

Ting tatt i betraktning har jeg nok helt urealistiske forhåpninger til tribunekulturen her i Aust-Agder. Det oser ikke VIF-LSK over disse kampene, men det er nok til å være **de feteste kampene i PostNord-ligaen**, det skal vi ta med oss!
