---
date:
  created: 2025-07-02
  # updated: 2025-04-16
authors:
  - mads
draft: false
# pin: false
# links:
#   - index.md
#   - blog/index.md
#   - Homepage: index.md
#   - Blog index: blog/index.md
#   - External links:
#       - Material documentation: https://squidfunk.github.io/mkdocs-material
---

# Før runde 12 (Pors B)

Det begynner å bli kjedelig å skrive at Arendal MÅ vinne neste kamp for å holde følge med toppen. På en eller annen måte ligger laget på fjerdeplass med kun tre seire, men begynner nå å bli hektet av.

Konsekvensene av haugevis med uavgjorte kamper begynner å vise seg. Ser man for eksempel på Jerv – som har sparket treneren og tapt tre kamper mer – ligger de likevel ett poeng foran.

På kort sikt viser det karakter å unngå tap, men etter hvert som man "bare" får med seg ettpoengere, blir disse mer eller mindre ubetydelige. Det som er helt påfallende, er at Arendal må bli flinkere til å etablere en seiersrekke. Det er kanskje lettere sagt enn gjort. Etter at Vegard Hansen tok over, har Arendal kun vunnet flere kamper på rad to ganger: første gang to på rad, andre gang tre på rad.

Arendal reiser til Porsgrunn lørdag 5. juli. Pors ligger på delt jumboplass, men har faktisk bare én seier færre enn Arendal. Det skiller seks poeng mellom Arendal og Pors, men for Arendals del er det åtte poeng opp til kvalik og ti poeng til direkte opprykk.

På de siste fem kampene har Arendal kun tatt ett poeng mer enn Pors. På hjemmebane har Pors scoret fem og sluppet inn sju, og ligger på 13. plass på hjemmebanestatistikken. Arendal, på sin side, har scoret ni og sluppet inn åtte, og ligger på femteplass på bortestatistikken.

Arendal har for øyeblikket en tilsynelatende svært tynn tropp, etter at Kvinge har fått bekreftet et kragebeinsbrudd. Fra før er blant annet Victorio ute med en langtidsskade. Det er også verdt å merke seg at Hulqvist, Sundo, Nygaard og Opsahl alle står med tre gule kort (fire gir karantene).

Det ryktes at en god gjeng med Arendalitter tar turen til tribunen. Ta den korte turen til Porsgrunn og støtt laget til tre poeng! Sesongen er langt fra over – vi har fremdeles masse å spille for. Håpet kan ingen ta fra oss!
